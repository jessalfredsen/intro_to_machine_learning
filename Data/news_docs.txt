En 23-årig mand gik natten til søndag amok. Han smadrede ruder i 52 biler og flere glasdøre i opgange i Dianavænget i Odense. Mohammad Abdalla El-Khatib, der bor i Dianavænget i det sydvestlige Odense, blev vækket klokken et natten til mandag af lyden af splintrende glas. Og da han her til morgen kom ud til sin bil, viste det sig, at ruderne var smadret. Vi har boet her i 30 år, og vi har aldrig være ude for noget lignede før, siger Mohammad Abdalla El-Khatib til TV 2/Fyn. Fyns Politi blev alarmeret af beboere, der hørte larmen, og en politipatrulje kunne klokken 3.30 anholde en 23-årig mand. Han er nu sigtet for hærværk på 52 biler, oplyser vagtchef Milan Holck Nielsen fra Fyns Politi til TV 2 Fyn. Det er ikke nemt, for mange har brug for bilen til at komme på arbejde og til at hente deres børn, siger Mohammad Abdalla El-Khatib. Udover de mange bilruder er glasset i flere døre til opgangene også smadret. Jeg siger tak til politiet, fordi de nu har anholdt manden, siger Mohammad Abdalla El-Khatib. Fyns Politi kan ikke oplyse noget om motivet bag det omfattende hærværk. Den 23-årige skal afhøres senere mandag, fortæller vagtchef Milan Holck Nielsen. Lydene af det omfattende hærværk vækkede mange af beboerne,  der blev virkelig bange, fortæller Mohammad Abdalla El-Khatib. Det er meget slemt, og vi håber ikke, at det sker igen, siger Mohammad Abdalla El-Khatib.
Forældre, der ræser op foran skolen for at sætte børnene af. Elever, der tramper forbi på cyklen uden lys på. Fra mandag og ugen ud vil politiet føre ekstra kontrol med trafikken foran landets skoler. Vi laver den her kontrol hvert eneste år - og det bliver vi ved med. Det er et tilbagevendende problem, at folk kører for hurtigt ved skolerne. Børnene kan have svært ved at vurdere, om de kan nå over vejen, siger Christian Bertelsen, politiassistent i Rigspolitiets Nationale Færdselscenter. Mandag morgen står Jørgen Kristensen, leder ved Operativ Færdsel hos Midt- og Vestjyllands Politi, klar ved Brændgaardskolen i Herning, hvor der bliver ført færdselskontrol. I en sideløbende kampagne vil Rådet for Sikker Trafik og TrygFonden samtidig forsøge at få flere forældre til at tale trafik med deres teenager. For mange bilister kan det være svært at se cyklisterne i mørket, hvis de kører uden lys. Derfor opfordrer vi alle forældre til at tjekke, om der er cykellygter på børnenes cykler, og om lyset virker på både deres egne og børnenes cykler, siger Rosa Nissen, projektleder i Rådet for Sikker Trafik. Kampagnen hedder 'Teenager i trafikken' og sætter fokus på de 13-16-årige. Det er de skolebørn, der oftest kommer til skade i trafikken, viser tal fra Vejdirektoratet. 16-årige kommer ti gange så ofte til skade i trafikken som seksårige.
Den kendte forretningsmand Morten Albæk har efter eget ønske valgt at forlade posten som formand hos virksomheden. Morten Albæk stopper som bestyrelsesformand for designvirksomheden Ilse Jacobsen Hornbæk. Det kommer efter længere tids røre i virksomheden og måneders medieomtale, hvor flere tidligere og nuværende medarbejdere i virksomheden i Berlingske fortalte om dårligt arbejdsmiljø i virksomheden. Desuden kunne avisen fortælle, at fagforeningerne 3F og HK i årenes løb har ført og vundet flere sager mod Ilse Jacobsen. I forlængelse af sagen var den nu afgående formand Morten Albæk tidligere på året ude med skarp kritik af ledelsen i Ilse Jacobsen. Dengang sagde Morten Albæk til Berlingske, at man var igang med at lave de nødvendige handlinger, som skulle løse virksomhedens udfordringer, og at der ikke var bedrevet tilfredsstillende ledelse hos Ilse Jacobsen. Bestyrelsesformand kritiserer ledelsen i Ilse Jacobsen. Ikke desto mindre har Morten Albæk nu ønsket at stoppe som bestyrelsesformand i virksomheden. Vi vil gerne takke Morten Albæk for samarbejdet igennem de seneste to år, som har medvirket til at styrke virksomheden og organisationen, blandt andet ved ansættelse af både HR-chef, head of e-commerce, indkøbsdirektør og økonomidirektør, udtaler Ilse Jacobsen i pressemeddelelsen. Ifølge Børsen fortsætter Ilse Jacobsen og hendes mand, Jesper Bo Jacobsen, der også er administrerende direktør i firmaet bag Ilse Jacobsen Hornbæk, IJH A/S, i bestyrelsen.
Danske Bank har over en kvart milliard kroner i klemme. Virksomheder med penge til gode efter skandalen om IT Factory opgiver nu at finde den forsvundne svindelformue. Efter konsultation med IT Factorys kreditorer vil den udenlandske repræsentant (Kammeradvokaten, red) ikke efterforske potentielle krav eller mulige måder at tilvejebringe midler på i USA yderligere, skriver Kammeradvokatens amerikanske repræsentant i retsdokumenter, som Børsen er i besiddelse af. I et mailsvar til Børsen bekræfter bankens pressechef, at forsøget på at hente pengene hjem nu er opgivet. En sådan proces vil være forbundet med ekstraomkostninger, begrunder Kenni Leth, der også betoner de tvivlsomme udsigter til at kunne hente pengene hjem gennem de amerikanske retssale.
Præsident Donald Trump siger, at han er klar til at holde dele af det amerikanske statsapparat lukket i flere år om nødvendigt, hvis ikke Demokraterne giver ham den mur til Mexico, som han kræver. Den demokratiske mindretalsleder i Senatet, Chuck Schumer, og den nye demokratiske formand for Repræsentanternes Hus, Nancy Pelosi, mødtes fredag med Trump i Det Hvide Hus for at tale om en løsning. Schumer fortalte efter mødet, at Trump havde sagt, at han var klar til at holde dele af statsapparatet lukket "i meget lang tid, i måneder og endog år". Trump bekræfter kort efter på et pressemøde, at sådan faldt ordene under hans møde med Schumer og Pelosi. "Absolut. Det var det, jeg sagde. Jeg tror ikke, at det vil blive sådan, det går. Men jeg er forberedt på det," siger han. Han advarer om, at hvis han ville, så kan uden om Kongressen finde pengene til at bygge muren til Mexico. "Det kan jeg gøre," siger han og vil i så fald henvise til den nationale sikkerhed. På pressemødet i Rose Garden foran Det Hvide Hus fortæller han, at han vil have bygget en mur mod Mexico, der er lavet af stål fremstillet i USA. Sådan svarer han, da han bliver spurgt, om der er fremskridt i forhandlingerne om et budget for dele af statsapparatet. Han henviser til, at hans handelspolitik har genrejst mange virksomheder i USA, herunder den hensygnende amerikanske stålindustri. Inden jul lykkedes det ikke Kongressen at blive enige om et midlertidig budget for de berørte dele af staten. Det betyder, at 800.000 statsligt ansatte i USA ikke får løn for deres arbejde. Trump har sat som betingelse for en aftale, at der afsættes langt over fem milliarder dollar (cirka 33 milliarder kroner) til at bygge en mur til Mexico for at holde latinamerikanske migranter ude af USA. Selv om der skulle findes en tværpolitisk løsning i Kongressen, så vil han nedlægge veto, hvis han ikke får sin mur. Trump har mange gange sagt, at muren skal bruges til at stoppe voldtægtsforbrydere og mordere fra Mellemamerika.
Den danske vindmølleproducent har netop afsluttet et godt år, hvor rekorderne er blevet sat i ordrer både målt i MW og i værdi. Det kan være årsagen til, at Goldman Sachs netop har skruet op for sit kursmål på aktien, så det ligger ca. 27 pct. over dagens lukkekurs i 495,3 kr. Kursmålet løftes fra tidligere 560 til 630 og følges af en uændret anbefaling - "køb". Sydbank har allerede skruet op for forventningerne til Vestas. Det skete 1. januar, da der var overblik over de store ordrer for 2018. Vestas offentliggør først ordrer under bagatel-grænsen i forbindelse med sit årsregnskab, men her forventer Sydbank ifølge aktieanalysechef Jacob Pedersen, at der vil være tale om "minimum 700 MW" for fjerde kvartal. Blandt analytikerne, der dækker Vestas, er Goldman Sachs det finanshus, der har det mest positive syn på aktiens kursudvikling, mens Credit Suisse har det mest negative syn med et kursmål på 385. I alt anbefaler 14 analytikere "køb", otte anbefaler "hold", mens tre analytikere har en salgsanbefaling af Vestas.
Ekspolitiker Per Zeidler tiltalt i rufferisag. Østjyllands Politi har rejst tiltale mod den tidligere lokalpolitiker Per Zeidler. Han har været sigtet for rufferi siden kommunalvalget i 2017. Zeidlers advokat, Henrik Garlik Jensen, bekræfter over for Ritzau, at der er rejst tiltale i sagen. Han vil dog ikke gå i detaljer med, hvad tiltalen går ud på. Detaljerne i sagen fremgår af sagens anklageskrift. Det har Ritzau søgt aktindsigt i hos Østjyllands Politi, men det er endnu ikke modtaget. Per Zeidlers politiske karriere kollapsede op til kommunalvalget i efteråret 2017, da Aarhus Stiftstidende afdækkede hans indblanding i såkaldte gangbang-arrangementer. I første omgang var problemet, at Zeidler skulkede fra et møde i kommunens familieudvalg for at tage til gangbang i et forsamlingshus i landsbyen Ammitsbøl. Siden blev sagen meldt til Østjyllands Politi, og Per Zeidler blev sigtet for rufferi. Det samme gjorde en anden mand - også han er ifølge Ritzaus oplysninger tiltalt i sagen.
Omkring 2 mia. kr. kostede det Mærsk, at rederiet i sommeren 2017 blev lammet i næsten to uger af et hackerangreb. Et kolossalt beløb, især efter danske forhold. Men angrebet på Mærsk er langt fra det eneste. Også andre multinationale selskaber som transportgiganten Fedex og medicinalvirksomheden Merck blev ramt af samme ransomware. Danske Bank taler om et nærmest eksponentielt stigende behov for digital beskyttelse, og det giver investeringsmuligheder i it-virksomheder, der kan levere sikkerheden. "Vi kan se effekten, nemlig at det bliver meget dyrt for selskaber, som ikke har gjort nok ved deres sikkerhed. De bliver nødt til at gøre mere, og det er langt fra for sent at investere i det her. Det er en langsigtet trend," siger investeringsstrateg Lars Skovgaard Andersen, Danske Bank. Der er intet nyt i cyberkriminalitet, men omfanget vokser faretruende hurtigt, især med den kraftige vækst i the internet of things (IOT), der kan bruges som døråbner til dyrebare data. "Angreb på internet of things er steget med 600 pct. det seneste år," siger Lars Skovgaard Andersen. 
Ny film med Clint Eastwood som både instruktør og i hovedrollen. Eastwood er 87 år gammel, men det er jo intet ved siden af Beethoven, som til næste år fylder 250. DR SymfoniOrkestret varmer op til den store fejring i næste uge, hvor der også er premiere på tv-filmen ’Brexit’ med en vis Benedict Cumberbatch på rollelisten. Han er sej som sålelæder, den 87-årige Clint. Ufortrødent klør Eastwood på som instruktør, og i ’The Mule’ spiller han til og med selv hovedrollen for første gang siden ’Gran Torino’ for ti år siden. I ’The Mule’ spiller han 90-årig narkokurér for Sinaloa Kartellet. En historie fra det helt autentisk uvirkelige liv, som synes at ligge til Clint Eastwoods lange, hårde højreben.
Er sværvægts-VM og familieliv en god cocktail? Ja, ifølge ’Creed II’ har indsatsen i ringen familielivet som sit mål. Bokseren Adonis Creed (igen i Michael B. Jordans Adonis-skikkelse) gik i ’Creed’ (2015) fra sit bankjob over til at banke modstandere til plukfisk, netop for at hævne sin far, der døde i ringen. Nu bliver junior verdensmester, men udfordres straks af russiske Viktor Drago (prof-bokseren Florian ’Big Nasty’ Muntenau), søn af den Ivan Drago (Dolph Lundgren), der i sin tid nedlagde Adonis’ far så bogstaveligt. Hvorpå afdødes ven og tidligere rival Rocky Balboa (alias Sylvester Stallone) bankede Drago senior. Men hvem genser vi mon her ved VM-rumblen i Moskva mellem de to unge, der må bære alle fortidens sværvægtskomplekser? Til overflod har Rocky selv heller ikke set sin voksne søn i seks år, men er som coach reservefar for Adonis. Det hele repeterer jo 80’ernes Rocky-film – detaljer af den afsluttende kamp vist især i ’Rocky IV’ – så vi er også tilbage i koldkrigens verdensbillede. Aktuelt på ny?
Goldman Sachs med i opløbet om ikonisk dansk virksomhed.Ingeniørkæmpen Haldor Topsøe jagter en medejer frem mod en børsnotering, og både Goldman Sachs og kapitalfonden CVC er med i det fortrolige slutspil, erfarer Børsen. Haldor Topsøe vurderes at have en værdi omkring 10 mia. kr. og familien bag vil sælge 30 pct. at selskabet. Danmark halter bagud på digital omstilling. Større danske virksomheder halter efter deres nordiske kolleger når det handler om digital udvikling. Kun én 1 pct. af virksomhederne falder i kategorien 'digitale frontløbere', mens det tilsvarende tal i Sverige er 6 pct. Det viser en international undersøgelse fra it-selskabet Dell. Bankerne har forskellige holdninger til, om de vil følge Jyske Banks opsplitning af Visakortet og dankortet, som opfattes som et angreb på dankortet. Spar Nord vil overveje samme løsning, mens hverken Ringkjøbing Landbobank, Sparekassen Kronjylland, Sydbank eller Nykredit har planer i den retning. Danske Bank 'følger udviklingen'. Nissan-topchef afviser anklager. Den tidligere topchef i bilfirmaet Nissan, Carlos Ghosn, der for to måneder siden blev fængslet efter beskyldninger om skattesvindel og misbrug af Nissans penge, har ved et retsmøde i Tokyo afvist alle anklager. 'Jeg er blevet anklaget på et falsk grundlag og er blevet uretmæssigt tilbageholdt,' sagde Ghosn, der ifølge flere medier var tyndere end tidligere. Klaus Riskær samler i rekordtempo støtte til opstilling til folketingsvalg. Finansmanden Klaus Riskær Pedersen er efter to måneder halvvejs med indsamlingen af underskrifter, der skal give ham opstilling til folketingsvalget. Riskær har indsamlet over halvdelen af de 20.109 erklæringer, der kræves for at blive opstillingsberettiget. Amazon er verdens mest værdifulde selskab. Internethandelskæmpen Amazon blev efter en kursstigning på 3,4 pct. mandag det mest værdifulde, børsnoterede selskab i verden. Amazons markedsværdi er på 796 milliarder dollar, svarende til mere end 5 billioner kroner. På de næste pladser finder man Microsoft, Googles moderselskab, Alphabet, og Apple.
Internethandelsgiganten Amazon har efter de amerikanske aktiemarkeders fyraften mandag overtaget pladsen som det største offentligt handlede selskab i verden. Det sker efter en kursstigning på 3,4 pct., der dermed gør Amazon til et mere værdifuldt selskab end techgiganter som Microsoft. Det skriver nyhedsbureauet AFP. Med kurstigningen lander Amazon på en markedsværdi på hele 796 mia. dollar, svarende til mere end 5 bio. kroner. Til sammenligning var Danmarks bruttonationalprodukt i 2018 2,4 bio. kroner. Under Jeff Bezos ledelse har Amazon, der oprindeligt gjorde sig mest i salg af bøger, oplevet en enorm vækst over de seneste år. Virksomhedens omsætning er steget fra 74,5 mia. dollar i 2013 til 178 mia. dollar i 2018. I 2019 regner man med en omsætning på 232 mia. dollar, svarende til 1,5 bio. kroner. Amazons markedsværdi er steget, samtidig med at en anden tidligere indehaver af førstepladsen har oplevet store fald - Apple. Virksomheden havde førstepladsen så sent som i november sidste år, men er i øjeblikket nummer fire efter Amazon, Microsoft og Googles moderselskab, Alphabet. Jeff Bezos, der på grund af Amazons enorme vækst er blevet verdens rigeste mand, grundlagde virksomheden i en garage i Seattle i 1994 og solgte de første bøger året efter. Virksomheden voksede stabilt og blev børsnoteret i 1997. Strategien var fra start at investere i solid vækst, og igennem et årti har virksomheden bygget utallige varehuse, distributionsenheder og datacentre i USA og resten af verden. I de senere år har Amazon bredt sig over mange nye områder ud over kerneforretningen, internethandel, og i 2017 opkøbte virksomheden Whole Foods, en økologisk supermarkedskæde. Derudover har Amazon meldt sig ind i underholdningsindustrien med streamingtjenesten Amazon Prime.
